7
Nous ſommes huict cens, voira mille,
Qui tous les iours courons la ville
Depuis le matin iuſqu’au ſoir,
Offrant par vn humble deuoir
Vos œuures à qui les demande,
Et ſi ne faut point qu’on marchande
Six deniers pour quatre fueillets
Entrent dans mon gouſſet, tous nets,
L’Imprimeur payé de ſa fueille.
Que cela dure Dieu le vueille:
Car pourtant ſans le Partiſant,
Nous ſerions tous morts à preſent!
Au lieu que de tant de huées
Nous reſte les voix enroüées
D’auoir crié haut, & ſouuent.
Foin! ie m’empeſtre trop auant,
Pour faire vne action de grace,
Dedans vn filet ie m’enlaſſe,
Qui n’a commencement ny fin.
Si j’eſtois vn homme Latin,
I’aurois mis en quatre paroles,
Sans mentir, & ſans hyperboles:
Ie vous remercie Orateurs,
Rares Eſprits, braues Autheurs,
Compoſeurs de rimes burleſques,
Inuenteurs de tiltres croreſques:
Aduocats, Pedans, Eſcoliers,
Qui feſſez ſi bien les cahiers,
Vos ouurages faits à l’enuie,
Nous ont à tous ſauué la vie.