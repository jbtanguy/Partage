14
Qu’elle auoit vn ſi bon eſprit,
Qu’elle fait plus qu’on ne luy dit:
Bref qu’elle eſtoit ſi bien faite,
Qu’il l’aymoit plus qu’vne coquette.
La plume me tombe des mains,
Entendant des faits inhumains:
Ce pauure homme en continuant,
Me diſoit touſiours en pleurant,
Qu’vn ſoir comme ils eſtoient couchés,
Des hommes qui eſtoient bien armes,
Vinrent auecque grande eſcorte,
Effondrer leur petite porte:
Auſſi-toſt qu’ils furent entrés,
Nous comme gens, bien eſtonnés,
Crions pardon, pitié miſericorde.
Sans que pas vn d’eux nous l’accorde.
Nous nous jettons à leurs genoux,
Pour appaiſer leur grand courroux;
Et ne les pouuant pas fleſchir,
Ie me reſous de bien mourir.
Alors m’eſtant mis en deffence,
Ils m’entraiſnerent de violence,
Hors de ma petite maiſon,
Diſant vous irez en priſon,
Me contraignant d’abandonner
Tout ce que j’auois de plus cher.
Helas! icy la voix me manque,
I’entends ma femme, & ma ſeruante.
Cet homme ayant ainſi parlé,
Ie croyois eſtre deliuré,
D’oüir ſemblables doleances,
Ennemies des rejouyſſances.
Alors vne trouppe de femmes,
Hurlant pour ſoulager leurs ames,
Ie dis plus ſans comparaiſon,
Qu’vn aueugle pour ſon baſton.