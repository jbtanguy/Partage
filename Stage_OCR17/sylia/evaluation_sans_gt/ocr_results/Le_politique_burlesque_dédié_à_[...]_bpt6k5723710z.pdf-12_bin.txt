
Qu’ils me font tous mourir de rire,
Ne ſçachans ce qu’ils veulent dire:
Ils crient comme des perdus,
Sans pouuoir eſtre entendus:
Ils ont touſiours la gorge pleine,
Iuſques à tant qu’ils ſont hors d’haleine.
Ainſi comme ils eurent paſſé,
Regardant d’vn autre coſté,
I’entendis bien d’autres clameurs,
Meſſageres de grands malheurs.
Cela me ſurprit grandement,
Sans ſçauoir pourquoy, ny comment.
Ie meditois deſia la fuite,
Apprehendant quelque pourſuite,
 Ou que l’ennemy fuſt entré,
Qui m’euſt trouué tout deſarmé.
Alors vn homme fort honneſte,
Sans chapeau, ny bonnet en teſte,
Me dit, Monſieur, aſſeurez vous,
Vous eſtes eſloigné des coups.
Qu’eſt-ce donc, diſ je, cher amy?
Pourquoy, ce grand Chariuary:?
Il me reſpond ſont gens des champs,
Qui ſe plaignent du mauuais temps:
Là deſſus nous nous ſeparons,
Camarades comme Cochons:
Il va d’vn coſté, moy de l’autre,
En me diſant ſeruiteur voſtre.
Auſſi-toſt ie m’approchay d’eux,
Pour entendre leurs cris piteux,
A voir leur contenance auſtere
Ie iugeay bien de leur miſere:
Mais à les ouyr dégoiſer,
Mes yeux ſe meirent à pleurer,
Mon cœur deuient plus mol que cire,
Perdant toute ecnuie de rire.