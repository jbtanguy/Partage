5
En diſant; Quoy faut-il nous traitter de la ſorte?
Et l’autre demandoit par où, par quelle porte
Ce Roy donné du Ciel pouuoit eſtre ſorty
En maudiſſant l’autheur d’vn ſi faſcheux party.
Les femmes demandoiẽt, Qu’eſt-ce qu’on nous demande?¬
Nos fideles maris, payeront- ils l’amande
Quoy nous faut-il mourir pour vn rouge Eſtranger?
Quoy faut-il que ſon ieu cauſe noſtre danger?
Que ſon cœur orgueilleux enfanté de l’enuie
Rampe parmy ces lieux pour nous oſter la vie?
Non, non, il faut purger Paris des vicieux,
Et nous appaiſerons la colere des Cieux.
Lors la ſeconde nuict commença & le vent
Fit beaucoup plus de bruit qu’il n’auoit fait deuant,
Chacun s’en va coucher horſmis quelques gens d’armes,
Qui auec Diane veillent deſſous les armes;
L’on entend bien crier; demeure, qui va là;
Caporal, hors de garde; i’ay veu cy, ou cela;
Vn bleſme Cauallier c’eſt montré à ma face,
Qui vous voyant venir m’a delaiſſé la place.
Cecy cauſa vn cry; arme, arme compagnons;
Et ie vis naiſtre alors beaucoup de champignons,
Que l’on croyoit pourris au centre de la terre,
Et qui ne demandoient qu’à ſouſtenir la guerre.
Dés lors le Parlement ſe couurant du bonnet
Qui ſçait punir le crime & rendre le franc net,
Quoy qu’il ſoit oppreſſé. Si les Cieux ſont pour nous.
Nous luy deuons ployer maintenant les genoux.
Non, ce n’eſt pas au Ciel, c’eſt vne creature,
Puis qu’il porte ſur ſoy de l’homme la figure.