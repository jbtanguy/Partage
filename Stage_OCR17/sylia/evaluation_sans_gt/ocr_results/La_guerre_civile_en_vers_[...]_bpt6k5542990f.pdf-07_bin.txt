Faiſant pleurer vn Carnaual
Qui ſe plaignoit d’vn Cardinal
A qui je n’ay nul ſoin de plaire
Lecteurs je vous veux ſatisfaire;
Et puiſque je ſuis de loiſir
Donner, & prende du plaiſir.
Je vous veux conter la naiſſance
 Non pas des guerres que la France
Fait ſouuent auec ſes voiſins
Qui quelquefois ſont les plus fins,
Et qui jamais n’auront la gloire
D’vne veritable victoire,
Mais de celles ou maintenant
Le pere armé contre l’enfant
Sur vne eſpaule, ou ſur les hanches
Portent tous deux eſcharpes blanches:
Il n’eſt pas juſqu’au Gazetier
Pere, & fils d’vn meſme meſtier,
Dont l’vn à ſaint Germain ne crie
Contre nos bons conuoys de Brie,
Et l’autre en faueur de Paris
Ne face de contraires cris.
Je chante les guerres malines
Que nous appellons inteſtines
Parce qu’elles cauſent des maux
A faire plaindre les boyaux,
Et que dans ſes propres entrailles
Vn pays voit ſes funerailles.
Le monde encor dans le berceau
Comme vn jeune chien tout nouueau
Ne ſongeoit pas à la fineſſe
D’empeſcher le pain de Goneſſe,
N
 
e4