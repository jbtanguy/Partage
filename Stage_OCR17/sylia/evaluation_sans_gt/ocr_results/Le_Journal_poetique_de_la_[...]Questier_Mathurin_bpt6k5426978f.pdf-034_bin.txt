31
Que nous mourons de faim; ie ſouſtien le contraire,
Et dis que tels diſcours, ſont de noſtre aduerſaire,
Qui voudroit s’il pouuoit nous donner de l’horreur,
Afin de mieux agir, en ſa rage & fureur:
Et ie puis maintenir ſans mentir nullement,
Que les chiens, & les chats, ne meurent aucunement.
Pour les chats il y a quantité de ſouris,
Et les chiens ſans ſoucy, quoy qu’ils ne ſoient fournis
Pour paſſer ce temps cy; ne laiſſe pas de viure,
La mort n’eſt point ſur eux Mais il me faut pourſuiure
Ce que i’ay commencé, afin de raconter
Vne Hiſtoire gentille que ie viens d’eſcouter,¬
C’eſt des fameux Marais, & bien proche du Temple,
Vn ieune compagnon vne fille contemple,
Et puis en meſme temps luy donne le bon iour,
En luy faiſant ſçauoir l’excez de ſon amour;
Qu’il eſtoit Cordonnier; & que durant la guerre,
Son meſtier eſtoit bon; puis vn agneau de verre
Il tire de ſon doigt, auec quelques diſcours,
Il conjure Margot à luy donner ſecours:
Car ainſi on appelle cette gaillarde fille,
Bien ſage neantmoins, leſte & bien gentille;
Luy dit; retirez vous; Vous eſtes vn impudent?
Pour qui me prenez-vous? Voyez cét imprudent?
Quel langage il me tient? Lors ce pauure amoureux,
Vid bien qu’en ces amours il eſtoit mal-heureux.
Il ſe raſſeure vn peu, & reprenant courage:
Madame, c’eſt au nom d’vn futur mariage,
Que ie vous faits preſent de cete bague cy.
Ne me refuſez-pas; Prenez la, mon ſoucy?