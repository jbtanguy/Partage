43
Que ie ne ſuis pas capable,
Amaranthe trop aymable,
De t’enuoyer rien de meilleur,
Eſtant outré de grand douleur.
Dis moy, que pourrois-je faire,
Ne voyant rien que miſere?
Le moyen de me reſioüir,
Si ie ne puis plus joüir,
De la preſence de tes charmes,
Pour faire tarir mes larmes;
Et rendre à mon cœur abattu,
Vn bien qu’il croit deſia perdu.
Excuſe moy, mon Amaranthe,
Si ce diſcours ne te contente,
Tu ſçais bien qu’eſloigné de toy,
Ie ne puis rien faire de moy,
Qui ait la grace, & la gentilleſſe,
Qu’il faut pour plaire à ſa Maiſtreſſe.
Que ſi autrefois dans mes vers,
Selon que les ſujets diuers,
Me fourniſſoient de la matiere;
I’empruntois de toy la lumiere:
Pour me guider dans ces detours,.
Qui ont fait naiſtre nos amours;
Excitant en nous vn plaiſir,
Qui eſtoit ſelon mon deſir,
De rendre ton affection,
Egalle à ma paſſion.
Auſſi-toſt que ta belle bouche,
Euſt prononcé, ton mal me touche,
La liberté de m’exprimer,
Se fit entendre pour t’aymer.
Du depuis toutes mes penſées,
Venoient de ces belles idées,
Que mon imagination,
Formoit ſur ta perfection.