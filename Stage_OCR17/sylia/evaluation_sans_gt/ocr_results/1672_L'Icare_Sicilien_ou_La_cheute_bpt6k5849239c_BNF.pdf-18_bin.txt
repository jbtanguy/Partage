15
Du Roy de France & de Nauarre.
L’on alloit voir vn beau bagare;
Mazarin y fut deputé
Par ordre de ſa Saincteté;
Des trouppes faiſoient caracolles
Tant Françoiſes comme Eſpagnoles
En deſſein de ſe bien frotter,
Lors que l’on l’apperçeut trotter,
Tenant dans ſa main vne Oliue,
Il S’ecria d’abord, Qui viue,
Vn chacun reſpondant pour ſoy,
Luy reſpondit, Viue ſon Roy;
Les deux Roys de France & d’Eſpagne
Qui diſputoient cette campagne
S’échauffoient dedans leur harnois,
Et l’on voyoit à leur minois
Qu’on auroit peine à les reſoudre
A ſe quitter ſans en deſcoudre.
Le ſieur Mazarin qui voloit
Vers l’vn & l’autre, & bricoloit
Faiſoit voir dedans ce rencontre
Qu’il ne tenoit ny poury contre;
Apres auoir beaucoup volé
Vers l’vn & l’autre & bricolé,
 Il leur parla de cette ſorte,
Ie veux que le diable m’emporte
Il juroit comme vn Bourguignon
Tenant la main ſur le roignon,
Mort non pas, dit il, de l’affaire,
Taiſes-vous, ou ie vais me taire;
 ces mots vn chacun ſe teut
Et puis il parla comme il pût;
En verité, Dieu me pardonne,
Ie ne veux offencer perſonne,